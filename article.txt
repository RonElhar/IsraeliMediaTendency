(צילום: עמית מגל)

אחרי שנחשפו פרטי עסקת שחרור האסירים בעקבות החזרת גופתו של נעדר קרב סולטאן יעקוב זכריה באומל - פורסמה זהות השניים שישוחררו.

מדובר בחמיס אחמד (35), פעיל פת"ח ותושב מחנה הפליטים ירמוכ שבסוריה. הוא נתפס באפריל 2005 בגין נסיון לבצע פיגוע הסתננות לבסיס צה"ל בדרום רמת הגולן ופגיעה בחיילים. לאחר שאחד מקציני צה"ל הצליח להשתלט עליו, נעצר אחמד וסיפר שתכנן לחטוף חייל. הוא נשפט למאסר עד שנת 2023.

האסיר הנוסף הוא זידאן טויל (57), תושב ח'דר שבסוריה, שכלוא בישראל לאחר שהורשע בהברחת סמים. טויל עצור מיולי 2008 וצפוי היה להשתחרר ביולי הקרוב.

במערכת הביטחון מבהירים כי לא הייתה עסקה, אך בשבועות האחרונים, מאז פורסמה החזרתו לישראל של גופת באומל ז"ל ע"י כוח רוסי ובשיתוף פעולה וליווי מודיעיני של צה"ל, הביעה דמשק זעם על המהלך. על-פי דיווח בעיתון הסורי "אל-ווטן", הממשל בדמשק דרש מעין פיצוי בתמורה למהלך שנרקם ככל הנראה מתחת לאפו, בשנתיים האחרונות, בסדרת מבצעים ופעולות בין ישראל לרוסיה.

מוסקבה לחצה על ירושלים במטרה להרגיע את אסד ודרשה פעולה שתבטא מחווה של רצון טוב כלפיו. כמו כן, פעלה רוסיה בחודש האחרון כגורם מתווך משמעותי בזירה כדי לסגור את שחרור שני האסירים ולהרגיע את השטח, ייתכן כמצע עתידי למהלכים דומים - כשברקע אגב נמשכו, לפי פרסומים זרים, התקיפות של חיל האוויר הישראלי בסוריה.

כך או כך, מבחינת מערכת הביטחון אין שינוי בעמדה המקורית שהובהרה בפה מלא ובאופן רשמי לפני כחודש עם החזרת גופת באומל, לפיה אין עסקה ואין תמורה להחזרת גופת חלל צה"ל ממלחמת לבנון הראשונה.

הבוקר אישרה ישראל כי הוחלט על שחרור שני אסירים מהכלא. גורם ישראלי רשמי טען כי ההחלטה התקבלה לאחר החזרת הגופה. "רק לאחר השבת גופת באומל החליטה ישראל בימים האחרונים על שחרור שני אסירים כמחווה של רצון טוב. הנושא לא עלה מראש", אמר.

הקבינט המדיני-ביטחוני לא דן בשחרור האסירים בתמורה לשחרורו של באומל, וכמובן שגם לא קיבל החלטה בנושא. גורם ממשלתי הסביר כי היועץ המשפטי לממשלה אביחי מנדלבליט אישר שבנסיבות העניין אין צורך באישור הממשלה. הנושא טופל על ידי משרד המשפטים ובית הנשיא, שהעניק למעשה את החנינה שאפשרה את שחרורם של השניים.

בראיון לרשת RT התייחס השליח המיוחד של נשיא רוסיה ולדימיר פוטין לענייני סוריה, אלכסנדר לברנטייב, להשבת גופת באומל שהוגדר כנעדר מאז מלחמת לבנון הראשונה והבהיר: "הפעולה הזאת לא הייתה חד-צדדית - ישראל קיבלה החלטה, אותה תצטרך לבצע בהמשך, והיא לשחרר חלק מהאזרחים הסורים שנמצאים בבתי הכלא בישראל. זו הייתה פעולה בעלת אינטרס עבור הצד הסורי. אנחנו לא נעשה שום דבר שנוגד את האינטרסים של סוריה, אלא רק דברים שמשרתים אותם".